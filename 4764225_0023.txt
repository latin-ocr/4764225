15

Sequitur eum, qui scripsit versum 15, nihil posuisse de Asianis, Cappadocibus, Bithynis,
quod Iuvenale indignum sit.

Dissolutis igitur his Pinzgeri dubitationibus sequitur, ut argumentum ad augendam
suspicionem e versu 16 petitum accuratius excutiamus. Continetur versus 16 enuntiato relativo
et Pinzger servata codicum scriptura (altera quos nudo traducit Gallia talo) pronomen relativum
ad ultimum eorum, quae supra enumerata sunt, nominum referendum censet, Bithynos. Quod
verum esse a primo negamus. Nam cum plura nomina supra commemorata sint: quid est, quod
relativum illud ad unum ex eis referendum credamus? quid impedit, quominus ad omnia
reseramus? Cum Pinzgero si faceremus voculam quos ad solos Bithynos referentes, haec evaderet
sententia: Bithyni, quos altera Gallia servos Romam traducit. Alteram Galliam autem Pinzger
cum ceteris dicit eam esse Asiae Minoris partem, ubi inde ab anno 275 a. Chr. n. Galli illi
vagantes sive Galatae consederant et cui ab illis nomen Galatia inditum erat. Patet sententiam
evadere plane ineptam, cum Galatia, terra parva ceteris Asiae terris undique cincta, quasi
emporium dicatur, unde servi isti Romam transvecti sint. Locum igitur ita expositum recte
Pinzger in suspicionem vocavit his verbis: sed quomodo Bithyni e Galatia traducti esse dici
’ possunt? At deleto versu 15 et concessa Pinzgeri interpretatione, qua equites Asianos dicit
homines ex omnibus Asiae Minoris gentibus collectos, tamen eadem mihi quidem videtur remanere
difficultas: quomodo homines illi ex tota Asia Minore conducti e Galatia transvecti esse dici
possunt? Apparet mendum illud a Pinzgero, ut interpolationis suspicionem fulciret, notatum ne
deleto quidem versu 15 sanari.

Quod cum ita sit, non videtur ab re esse, praesertim cum reliquas quoque critici
dubitationes non iustas esse viderimus, versus quales sunt in libris interim retinere et ingredi

explicandi viam.

Nec tamen licet Pinzgeri interpretationem sequi, quam verum non assequi intelleximus,
sed diversam ineamus rationem. Et invenimus aliam interpretationem in verbis scholiastae, qui
haec exhibet: id est Galloqraeei qui nudis ambulant pedibus ac per hoc abiecti, Galatae.

Elucet ex his verbis scholiastam versum 16 intellexisse circumlocutionem nominis
Galatarum, ut evadat periphrasis quae dicitur, cuius similes cum apud alios poetas, tum apud
Iuvenalem saepius inveniuntur. E multis exemplis adscribere liceat haec:

III. 138 s ...... procedat vel Numa vel qui
servavit trepidam flagranti ex aede Minervam3
VIII. 264 s. quod miraretur cum Coclite Mucius et quae
imperii fines Tiberinum virgo natavit3
X. 78 s ...... nam qui dabat olim
imperium fasces legiones omnia, nunc se
continet3
X, 109 ad sua qui domitos deduxit flagra Quirites3
X. 126 s ...... saevus et illum

exitus eripuit, quem mirabantur Athenae
torrentem et pleni moderantem frena theatri3
XVI. 6 et Samia genetrix quae delectatur harena.

Quae interpretatio, cum per se sit ferenda, hoc quidem loco non videtur accipi posse.
Nam si verbis altera quos cett. quartum nomen poeta addere voluisset, sine dubio relativum quos
per coniunctionem copulativam addidisset, id quod semper factum esse constat. Sed ut vocula et.
quae sola locum habere potest, in fine versus 15 post vocem Bithyni inseratur, fieri non potest.
quia Iuvenalis voculam et patitur illam quidem in fine versus, sed non admisit cum elisione eius
quae antecedit syllabae in vocalem vel literam m exeuntis. Vide sis hos Iuvenalis locos, quorum
nullus elisionem praebet: 11. 146, V111. 62, Χ. 85, XIII. 160, XIV. 143, XV. 47. Male igitur
Weise(Vind.1uv., Halis 1884) scripsit Bithyni et, qua lectione recepta facilius rem intellegi non negamus.

